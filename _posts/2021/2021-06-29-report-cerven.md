---
layout: post
category: CLANKY
title: "Červnový report"
date: 2021-06-29T17:02:00+01:00
tags: report pardubice zastupitelstvo
author: Piráti Pardubice
image: articles/2021/Pardubicka_wide.jpg

---
**Vítejte u pravidelného reportu o naší aktivitě v zastupitelstvu**

Na začátku se Ivana Böhmová ptala pana náměstka Kvaše, jak dopadla jednání s ČTK. 
Agentura se ohradila proti **odmítnutí udělení akreditace fotografovi Romanu Vondroušovi** na Velkou pardubickou a s vedením města o akreditaci jednala. 
Výsledek jednání zůstává zahalen podobně jako tajemství velkého Vonta. Pan náměstek se k obsahu schůzky nechce veřejně vyjádřit. 
Symbolicky se proto část klubu zdržela při hlasování o záštitě Velké Pardubické ministerstvem zemědělství, které nabídlo dotaci. 

V několika výstupech Vojtěch Jirsa a Kuba Kutílek (Zelení, za Piráty) vysvětlovali, proč se stavíme proti bezhlavému **prodeji “zbytného” nebytového majetku**. 
Město opakovaně jedná nehospodárně a krátkozrace, když se zbavuje cenných nebytových prostor, se kterými by mohlo chytře pracovat a využít je, 
ať už pro působení sociálních služeb, neziskových subjektů nebo komerčně. 
Nejsme apriori proti všem prodejům, ale naprosto chybí analýza situace a potřeb v jednotlivých částech města, podle které bychom se mohli rozhodovat. 
Bohužel se město zbavilo několika obchůdků v ulici U Kamence a na Benešově náměstí a přišlo tak o možnost ovlivňovat skladbu služeb, a tržit z pronájmu.

Chcete v Rosicích **autosalon místo lesa**? Jako odhlučnění rušné silnice E37 nebo ochrana před spadem ze Semtína je prodejna aut určitě zajímavá možnost. 
My ale stále upřednostňujeme stromy. Proto jsme hlasovali proti regulačnímu plánu Rosice. 
Většina v zastupitelstvu bohužel hlasovala opačně, tedy pro autosalon, který by mohl jistě stát i jinde.

Stávající ředitel **Plaveckého areálu Pardubice (PaP)** je ve funkčním období už 9 let, ačkoli v jiných městských společnostech je zvykem pravidelně vypisovat výběrové řízení. 
Podle všeho to ale není tím, že by PaP vykazoval nějaké úžasné výsledky. 
Právě naopak, neprůhledné hospodaření, tristní stav občerstvení (výtky tlumočil Jan Hrubeš), ignorantské nakládání s odpady v areálu, to je jen pár důvodů, 
proč bychom rádi viděli vypsání nového VŘ. 

Pokud vás štvou plné **popelnice na separovaný odpad** a s nimi spojený zápach a nepořádek, 
můžete se společně s námi zaradovat - zastupitelstvo totiž schválilo dodatek ke smlouvě se společností SMP, 
díky kterému bude separovaný odpad svážen častěji než dosud a okolí kontejnerů tak bude udržováno ve větší čistotě. 
Zde se patří poděkovat za aktivitu panu náměstkovi Janu Nadrchalovi.

Šestá večerní patřila jako vždy diskusi s veřejností. Tentokrát byla účast hojná, přišlo promluvit několik obyvatel, kteří se brání **developerské výstavbě v Sakařovce**. 
O problému psal Dominik Bečka z MO I. 

Příští jednání zastupitelstva nás čeká až v září. Do té doby #drzimekurz

fotocredit: Roman Vondrouš

