---
layout: post
category: CLANKY
title: "Úpravu vnitrobloku navrhují silničáři, městský obvod V vypíše zakázku na zhotovitele."
date: 2021-02-09T12:00:00+01:00
tags: MOV pardubice projekty
author: Piráti Pardubice
image: articles/2021/Stadion-web.JPG
---

**...Do procesu se ale s několika požadavky vložili i Piráti.**

Na Dukle vzniká projekt revitalizace vnitrobloku, který je mezi místními znám jako „Háčko“, 
odkazující na tvar domu stojícího v jeho nitru. Revitalizace zní jako něco skvělého, ale ve skutečnosti došlo pouze k naprojektování naddimenzovaného parkování pro **135 aut**. 
Aby také ne, když se kancelář HIGHWAY DESIGN, s.r.o. primárně zabývá projektováním silnic, jak dokládá i její jméno. 
Městský obvod Pardubice V jí však opakovaně zadává zakázky na rekonstrukce veřejných prostranství (např. náměstí Dukelských hrdinů, Gorkého včetně předprostoru kulturního domu), 
přestože nelze očekávat, že bude schopna řešit komplexní situace.
A právě tento postup se nelíbí našemu zastupiteli na MO V Filipu Vařechovi.

>„Revitalizace vnitrobloků na našem městském obvodě znamená ve většině případů zejména úpravu parkovacích míst.
>Je to přitom příležitost jak dotčenou lokalitu pozvednout nejen z pohledu dopravy, ale aby se tam také celkově lépe žilo. 
>Proto musíme být mnohem ambicióznější a promyslet mnohem víc než jenom parkování: obnovu zeleně a modrozelenou infrastrukturu obecně, 
>aby během léta bylo kde uniknout horku nebo třeba komunitní zahradu,... 
>Pokud to máme udělat správně, je vždy klíčové se ptát místních jak by si výsledek představovali oni. 
>Vedení městského obvodu bohužel tento stěžejní aspekt plánování zcela ignoruje", kritizuje Filip Vařecha celou akci.

Značná část zeleného vnitrobloku se má proměnit v souvisle vydlážděné parkoviště, kterému má ustoupit i **12 vzrostlých stromů**. 
A i kvůli tomu se do věci vložil další náš zastupitel Jakub Kutílek (člen Zelení Pardubice), 
který iniciativně začal vyjednávat s náměstkem primátora a radním MO Janem Nadrchalem.
 
Podle Kutílka (který se několikrát vydal přepočítávat parkující auta), ve vnitrobloku parkuje okolo **60 aut**, 
zatímco na obvodových ulicích okolo devadesáti. Podle jeho názoru by se dalo až **80 míst zlegalizovat dopravním značením** na ulicích Kpt. Nálepky, Sokolovská a Artura Krause. 
Navržený počet stání ve vnitrobloku je tak téměř dvojnásobný oproti skutečné poptávce. Proto také vytipoval části parkoviště, které by se z realizace mohly vypustit. 
Není tak vyloučena ani dílčí realizace připraveného projektu s tím, že navázat by měly přípravné práce na skutečné komplexní revitalizaci vnitrobloku.

>„Vznikl by dobrý kompromis, kdy obyvatelé by mohli parkovat, jak jsou zvyklí a zároveň by vnitroblok mohl zůstat z velké části zelenou klidovou zónou. 
>Pan náměstek Nadrchal už si náš návrh se zájmem vyslechl a přislíbil v tomto ohledu pomoc,“ 
>chválí si Jakub Kutílek spolupráci s náměstkem pro životní prostředí a radním MO v jedné osobě.  
